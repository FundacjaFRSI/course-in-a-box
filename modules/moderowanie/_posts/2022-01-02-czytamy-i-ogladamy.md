---
title: Czytamy i oglądamy
---
# Czytamy i oglądamy

*czas trwania: ok. 35 minut*

## Kluby wiedzy w praktyce

Osoby uczestniczące w spotkaniach klubu wiedzy przychodzą na nie z przeróżnych powodów. Dla jednych motywacją może być rozwój zawodowy, dla drugich uzupełnienie wiedzy zdobytej w szkole czy na studiach, a jeszcze inni chcą po prostu poznać nowe osoby. Twoim zadaniem jako moderatora/moderatorki klubu jest pomóc tym osobom osiągnąć postawione sobie cele. W tej części kursu zajmujemy się tym, na czym polega dobre moderowanie. Na początek przyjrzyjmy się kilku przykładowym klubom wiedzy.

### Uniwersytet ludowy w Nakuru

Kluby wiedzy pojawiły się w ofercie bibliotek w Kenii pod koniec roku 2016, gdy P2PU przeprowadziło warsztaty dla niewielkiej grupy bibliotekarzy z Nairobi i Nakuru. Od tamtej pory kluby stały się jednym z najważniejszych elementów strategii rozwoju programów edukacyjnych i promocyjnych w kenijskich bibliotekach. Obecnie ponad 1000 osób rocznie bierze udział w spotkaniach klubów wiedzy! 

Joseck i Purity z Nakuru, chcieli bardzo, aby w ofercie ich biblioteki pojawiły się nowe zajęcia edukacyjne. Promowali więc kluby w swoim mieście, w szczególności zwracając się do studentów. Joseck zauważył, że wielu studentów studiów informatycznych ma za mało zajęć praktycznych, ponieważ program oparty jest przede wszystkim na wykładach. Dlatego Joseck zdecydował się utworzyć w swojej bibliotece klub wiedzy poświęcony projektowaniu stron internetowych. Na pierwsze spotkanie klubu przyszły 53 osoby, a ich liczba rosła z każdym tygodniem, gdy studenci zaczęli opowiadać o kursie swoim znajomym. 

Joseck szybko wypracował metodę przygotowywania bardziej zaawansowanych studentów do pomocy w moderowaniu klubu i podzielił uczestników na mniejsze, 16-osobowe grupy. Podzielił się swoim doświadczeniem w trakcie spotkania społeczności P2PU online. Co ciekawe, jeden z jego klubów miał w tym czasie spotkanie i Joseck jako moderator nie był w ogóle tam potrzebny, bo grupa znakomicie radziła sobie sama! Joseck jest w swojej bibliotece specjalistą w zakresie technologii i dzięki klubom wiedzy odkrył, że jest to znakomity sposób na zaangażowanie mieszkańców wokół biblioteki poprzez zaproponowanie im takich tematów jak projektowanie stron, cyberbezpieczeństwo czy podstawy obsługi komputera. `Poprowadził już ponad 20 klubów wiedzy, w których wzięło udział ponad 750 osób.

W czasie, gdy Joseck pracował ze swoimi „technologicznymi” klubami, Purity zajmowała się takimi tematami jak wystąpienia publiczne czy rozmowa o pracę. W 2017 roku utworzyła klub wiedzy o dziennikarstwie obywatelskim, lecz kurs, z którego miała korzystać jej grupa, został usunięty dwa dni przed pierwszym spotkaniem (a miało w nim uczestniczyć ponad 30 osób). Napisała wtedy do P2PU, a P2PU skontaktowało się z uczelnią, która udostępniła grupie materiały z kursu. W tym samym czasie wydarzyło się jednak coś niesamowitego. Mimo braku kursu osoby zapisane do klubu przyszły na spotkanie i poradziły sobie same. Ktoś poprosił o pomoc znajomego dziennikarza, inni znaleźli w sieci bezpłatne materiały i grupa mogła kontynuować naukę wiedząc, że każda osoba może się czymś podzielić, a wszystkich łączy zainteresowanie tematem kursu. Purity poprowadziła dotąd 12 klubów wiedzy, w których uczestniczyło ponad 300 osób. Tematyka dwóch ostatnich klubów dotyczyła podstaw języka migowego.

### Seniorzy w Hrubieszowie
Podczas pandemii jedną z najbardziej zagrożonych grup byli seniorzy, dlatego większość izolowała się w domach nie kontaktując się z nikim i rezygnując z wizyt w bibliotece. Wielu seniorów źle znosiło taką izolację, dlatego Ola z Miejskiej Biblioteki w Hrubieszowie na podstawie dostępnych materiałów przygotowała własny kurs [Gimnastyka umysłu dla seniora](https://sites.google.com/view/klubwiedzy/strona-g%C5%82%C3%B3wna) i kiedy tylko otwarto biblioteki zorganizowała klub wiedzy. Zgodnie z obowiązującymi zaleceniami zapewniła bezpieczne miejsce spotkań i zaprosiła seniorów do biblioteki. 

Uczestnicy byli tak zadowoleni z udziału i tak chwalili klub wiedzy, że kolejnych grup Ola praktycznie nie musiała promować, wystarczyła informacja w bibliotece. Zainteresowanie było na tyle duże, że Ola wkrótce podzieliła się z inną bibliotekarką swoją wiedzą o moderowaniu klubów wiedzy i teraz prowadzą kluby wiedzy na zmianę. 

## Moderowanie

_Twoim zadaniem, jako moderatorki / moderatora klubu wiedzy, jest ułatwianie innym uczenia się. Jesteś jak tata, babcia, starsza siostra, cheerleaderka, lekarz, psycholożka, terapeuta, budowniczy czy pasjonat technologii. To spora odpowiedzialność i ogromna praca!_ 

_Gdy odgrywasz te wszystkie role online, mierzysz się z dodatkowym wyzwaniem, bo może się zdarzyć, że nie będziesz widzieć czyjejś twarzy czy słyszeć głosu, nie dostrzeżesz czyjejś mowy ciała i nie rozwiążesz jakiegoś technicznego problemu. Pamiętaj też, że ludzie są różni. Niektóre osoby są nieśmiałe, inne przebojowe, jedni mówią mało, inni zbyt dużo. Może się zdarzyć ktoś, kto zachowa się w sposób nieuprzejmy._ 

_Twoim zadaniem jest zapanować nad grupą: zmotywować tych, którzy niechętnie zabierają głos i pohamować takich, którzy udzielają się zbyt intensywnie. Jesteś gospodarzem/gospodynią tej imprezy i zależy Ci na tym, by wszyscy dobrze się bawili. Dużym wyzwaniem jest stworzenie w grupie takiej atmosfery, by każda osoba czuła się dobrze i mogła zrealizować swój cel._

_Trzeba też pamiętać o tym, że każdy ma swoje doświadczenie, swoją perspektywę i historię, co oznacza, że od każdej osoby można się czegoś nauczyć. Z takim nastawieniem Twoja praca stanie się o wiele prostsza…_

Jan Docka, Biblioteka Publiczna w Roselle, Illinois

Refleksje Jan na temat moderowania świetnie pokazują zakres zadań i ról, jakie bierze na siebie moderator / moderatorka klubu wiedzy. W tej części kursu przyjrzymy się najważniejszym zadaniom osoby moderującej klub wiedzy.

**Wprowadzaj i promuj wzajemne uczenie się**

Tak jak wspomnieliśmy w pierwszym module, niektóre osoby zapiszą się do klubu z nastawieniem na bierny udział i przekazywanie im wiedzy przez eksperta. Staraj się od samego początku zachęcać uczestników i uczestniczki do aktywności i wspierania się nawzajem. Nie stawiaj się w sytuacji osoby, która – jako jedyna na sali – posiada wiedzę, i której rolą jest jej przekazywanie. Gdy twierdzimy, że „każdy może być jednocześnie i uczniem, i nauczycielem”, to mamy na myśli również Ciebie! Nie bój się pomagać innym, lecz także oddawać im pola. 

✒️ Jeżeli masz obawy czy uda ci się uniknąć roli eksperta, zacznij od kursu z tematu, o którym mało wiesz. 

**Słuchaj uczestników zajęć**

Uważnie obserwuj, co dzieje się na sali, staraj się wyczuwać atmosferę. Kto dziś wygląda na wyjątkowo zmotywowanego? Kto mało się odzywa? Gdy poznasz i zrozumiesz cele, jakie postawiły sobie osoby uczestniczące w klubie, będzie Ci łatwiej reagować na ich zachowania i interpretować je. Czy ten ktoś mało mówi, bo ma problem ze zrozumieniem jakiegoś zagadnienia? Poproś o wyjaśnienie osobę, która już je opanowała, jeśli jest chętna do pomocy. 

💻 Podczas spotkań online jest to dużo trudniejsze, bo dochodzą problemy techniczne i lęk przed korzystaniem z narzędzi internetowych. Korzystaj z pracy w mniejszych grupach, zaproponuj indywidualną rozmowę przed/ po spotkaniu żeby rozwiązać ewentualne problemy związane z uczestnictwem w spotkaniach wirtualnych.

Dla większości platformy do wideokonferencji to tylko narzędzie do komunikacji, ale dla niektórych osób udział w spotkaniu online wiąże się z bardzo dużym stresem - postaraj się wcześniej dotrzeć do takich osób i pomóc im oswoić się z nową dla nich formą komunikacji. 

**Wzmacniaj relacje w grupie**

Już w czasie pierwszej godziny spotkania zaczynają tworzyć się w grupie więzi społeczne. Jako moderator/moderatorka możesz pomóc każdej osobie odnaleźć w grupie swoją rolę i wzmacniać poczucie przynależności. Można to osiągnąć między innymi takimi działaniami jak:
* wspólne ustalenie nazwy grupy,
* korzystanie z symboli (maskotka grupy, logo, kolorystyka),
* ustanowienie rytuałów (tradycje, obyczaje, stałe aktywności),
* używanie liczby mnogiej („my” zamiast „ja”),
* stosowanie metafor w odniesieniu do grupy („zespół”, “drużyna”),
* składanie obietnic (zobowiązywanie się do czegoś w przyszłości),
* wykorzystywanie opowieści („Czy pamiętacie, jak byliśmy…”),
* wypracowania wspólnego języka (żarty, żargon).

**Zadawaj pytania**

Uczestnicy i uczestniczki spotkań mogą zadawać Ci wiele pytań merytorycznych, ponieważ z ich perspektywy będziesz osobą najbardziej kojarzącą się nauczycielem w tradycyjnym nauczaniu. W takiej sytuacji warto zaznaczyć, że pozostałe osoby również stanowią wartościowe źródło informacji, a ktoś zapewne zna odpowiedź na zadane pytanie. Możesz zareagować mówiąc na przykład: Nie jestem pewna. Czy zapytałeś kogoś jeszcze? Może ktoś już zetknął się z tym problemem? Czy wiecie, gdzie można by poszukać odpowiedzi na to pytanie? Staraj się raczej sugerować, a nie podawać konkretne instrukcje.

_Kiedy pierwsza grupa polskich bibliotekarzy uczyła się o klubach wiedzy, jedna z grup roboczych zgłosiła problem, że nie działa jakaś funkcja formularza. Moderujący spotkanie z FRSI nie wiedzieli jak rozwiązać ten problem, ale gdy cała grupa się spotkała, żeby omówić prace w zespołach, okazało się, że w innym zespole też pojawił się ten problem i udało im się go rozwiązać. Uczestnik, który odkrył to rozwiązanie podzielił się wiedzą ze wszystkimi i cała grupa mogła kontynuować wypełnianie formularza._

**Zachęcaj do częstych, grupowych interakcji**

Więzi społeczne i emocjonalne pełnią w grupie podwójną rolę: ułatwiają poszczególnym osobom uczenie się i pomagają budować wspólnotę. Szukaj sposobności do tego, by podsumować dotychczasowe interakcje i wywoływać nowe, uwzględniajac świeżą perspektywę czy nowy punkt widzenia. Gdy zachowania czy dyskusje części osób zaczynają odbiegać od tego, czym zajmuje się grupa, nie wahaj się interweniować, aby przywrócić te osoby na właściwe tory. Inni z pewnością to docenią.

**Zarządzaj oczekiwaniami**

Gdy uczymy się nowych rzeczy, początkowy optymizm może łatwo zmienić się w rozczarowanie. Aby temu zapobiec, podkreślaj, że wierzysz w to, iż Twoi podopieczni osiągną swoje cele. Pamiętaj jednak, że trzeba realistycznie oceniać swoje możliwości i że nie wszystko da się osiągnąć w 6 tygodni. Jest mało prawdopodobne, by ktoś, kto nie miał wcześniejszego doświadczenia z programowaniem, zdobył świetną pracę w branży IT po przejściu jednego kursu o HTML/CSS na spotkaniach w klubie wiedzy. Z pewnością jednak zdobędzie podstawową wiedzę o tym, jak stworzyć stronę internetową, sprawdzi, czy jest to tematyka, którą chciałby zajmować się w przyszłości i pozna osoby o podobnych zainteresowaniach.

**Zachęcaj do rozwoju, doceń zaangażowanie**

Nastawienie na rozwój to przekonanie o tym, że posiadaną wiedzę i umiejętności można nieustannie rozwijać, pracując nad sobą przez całe życie i wkładając w to znaczny wysiłek. Jako moderator/moderatorka staraj się doceniać ten wysiłek, podejście, czy strategie, jakie wypracowują osoby w Twoim klubie, zamiast ich talentów lub wrodzonych zdolności.

**Obracaj frustrację w satysfakcję**

Staraj się przekształcać negatywne przekazy w pozytywne i angażuj do tego grupę. Na przykład, gdy uczestnikom klubu wiedzy na temat zdobywania pracy nie podobają się zawarte w kursie wskazówki dotyczące rozmowy kwalifikacyjnej, zapytaj, czy mają pomysły na to, jak je ulepszyć. Przekonasz się, że materiały kursów online są często punktem wyjścia i pretekstem do tego, by podzielić się własną wiedzą czy osobistymi doświadczeniami.

**Deleguj zadania**

Dobry moderator czy moderatorka potrafią wspierać osoby uczące się w taki sposób, że te osoby same przejmują kontrolę nad procesem uczenia się, a rola moderatora z czasem staje się coraz mniejsza. W miarę postępów w nauce możesz zacząć prosić uczestniczki i uczestników, by wzięli odpowiedzialność za takie zadania jak:
* pomoc techniczna pozostałym osobom na spotkaniu,
* wysyłanie wiadomości e-mail z cotygodniowym podsumowaniem spotkania,
* podsumowanie przebiegu dotychczasowych spotkań na początku kolejnego spotkania,
* przygotowywanie pomieszczenia przed rozpoczęciem i uprzątnięcie go po zakończeniu spotkania,
* udostępnianie materiałów dodatkowych związanych z tematyką kursu,
* pomoc osobom mającym trudności z opanowaniem materiału,
* przynoszenie poczęstunku.

**Cieszcie się podróżą, a nie tylko jej zakończeniem**

Nie zapomnij o docenieniu tego, co dzieje się na spotkaniach, a nie tylko końcowych sukcesów. Rozgrzewka oraz końcówka spotkania przeznaczona na refleksję to doskonały czas na to, by każda osoba mogła opowiadać o swojej podróży.

💻 Jeżeli prowadzisz klub wiedzy online pamiętaj, że wiele osób jest zmęczonych taką formą spotkań - rób przerwy na różne aktywności fizyczne (rysowanie, gimnastyka), często organizuj pracę w małych grupach, nie przesadzaj z aktywnościami online (zwłaszcza osobom mniej doświadczonym lub bardziej wrażliwym nie wprowadzaj więcej niż dwa narzędzia podczas jednego spotkania). Spotkania klubów wiedzy powinny się kojarzyć z przyjemnością a nie stresem. 

**Pamiętaj, że moderowanie wymaga praktyki**

Nie zrażaj się tym, że nie jesteś w tym „dobry/dobra” od samego początku. Bycie moderatorem to proces, w trakcie którego należy próbować różnych rzeczy, poddawać je refleksji, powtarzać. Poniżej kilka pytań, które warto sobie zadać rozpoczynając działania:
* W jaki sposób moje wyobrażenia o grupie wpływają na relacje z uczestnikami?
* Jaki wpływ ma sytuacja życiowa oraz doświadczenia poszczególnych osób w grupie na ich motywację, zaangażowanie i proces uczenia się?
* Jak mogę dostosować materiały kursu, aktywności, techniki moderowania i oczekiwania, tak aby były one bardziej dostępne dla wszystkich osób w klubie? 

W panelu administracyjnym znajdziesz miejsce do zapisywania swoich refleksji po każdym spotkaniu klubu. Możesz również wysłać wiadomość do wszystkich osób w grupie oraz do FRSI i zespołu P2PU. Zachęcamy Cię do korzystania z tej funkcji w celu poddawania refleksji Twoich własnych postępów w rozwoju w roli moderatora.

## Aktywności wspomagające

Prowadzenie zajęć opartych wyłącznie na materiałach kursu online może być zniechęcające. Dlatego właśnie powstała koncepcja klubów wiedzy. Rozwijając ją przygotowaliśmy wiele propozycji aktywności do wykorzystania na spotkaniu. Możesz je zastosować w czasie rozgrzewki, ćwiczeń grupowych czy podsumowań. Są po to, by pomóc Ci sprawnie zaplanować i przeprowadzić spotkanie. 

Ta formuła służy temu, by ułatwić Ci pracę, gdyby jednak zdarzyło się, że utrudnia ona realizację Waszych celów, możesz ją śmiało zmodyfikować. Poniżej podajemy kilka przykładów aktywności, które wielokrotnie sprawdziły się na spotkaniach.

**Rozgrzewka**
Jak z pewnością wiesz, pierwsze minuty spotkania pozwalają uczestniczkom i uczestnikom zebrać się i spędzić ze sobą trochę czasu, zanim rozpocznie się właściwe spotkanie i grupa przystąpi do pracy. Aktywności „rozgrzewkowe” mogą mieć formę zabawnych „icebreakerów” (ćwiczeń na przełamanie lodów) lub poważniejszych dyskusji, podczas których każdy może podzielić się przemyśleniami na temat ostatnich wydarzeń. Najważniejsze jest zapewnienie, by każda osoba miała szansę poczuć się częścią grupy oraz podzielić się czymś z pozostałymi osobami. 

Oto kilka pytań, które naszym zdaniem mogą w tym pomóc:
* Co zamierzasz (masz nadzieję) dziś osiągnąć?
* Czego się ostatnio nauczyłaś / nauczyłeś?
* W jaki sposób udało Ci się dotrzeć na dzisiejsze spotkanie?
* Podziel się jakimś ważnym osobistym doświadczeniem, dotyczącym uczenia się. Co sprawiło, że było ono dla Ciebie wartościowe? Czy możemy w jakiś sposób je wykorzystać w naszym klubie?
* Jaką umiejętnością możesz się z nami podzielić? Czego możesz nas nauczyć?
 
✒️ Wskaż pierwszą  osobę i poproś ją, żeby po swojej wypowiedzi wskazała kolejną - podała jej imię, przekazała jakiś przedmiot, rzuciła piłeczką. W wersji wirtualnej można udawać przekazywanie zbliżając np. kubek czy ołówek do kamery. Uczestnicy często zapominają o wskazaniu kolejnej osoby - to zupełnie normalne, czasami trzeba kilka razy przypomnieć. 
 
💻 Przy większych grupach online świetnie się sprawdzają tzw. “szybkie randki” kiedy dzielimy losowo uczestników na pokoje/grupy 2 osobowe i prosimy by przez dosłownie 2-3 minuty porozmawiali na zadany temat, odpowiedzieli na pytanie. Te krótkie intensywne spotkania są zbliżone do naturalnych rozmów podczas przerw kawowych przy tradycyjnych spotkaniach. Są doskonałe na rozgrzewkę, ponieważ presja czasu oraz niedosyt (zwykle ktoś nie skończy odpowiedzi) powoduje zwiększenie zaangażowania i dodaje energii a formuła 1 na 1 pozwala na swobodę nawet najbardziej nieśmiałym uczestnikom spotkań online. 
 
💻 Przy spotkaniach online można także:
* Pokazać coś w kamerce (coś niebieskiego, coś trójkątnego, coś ważnego…)
* Pokazać w kamerce odręcznie zrobiony rysunek (twoje wymarzone miejsce, twój…”
* Pokazać swój pokój, widok z okna/ zwierzęta domowe… (gdy już grupa trochę się zna)
* Narysować swój “portret” i zrobić “zdjęcie grupowe” na współdzielonej tablicy (np. AwwApp lub Jamboard czy tablica na Zoomie)
* Wkleić do współdzielonego pliku zdjęcie, grafikę, GIF, mem (ulubionej potrawy, twojego nastroju, czegoś śmiesznego….)
* Stworzyć chmurę słów (np. na AnswerGarden)
 
**Aktywności grupowe**

Dobra aktywność grupowa powinna uwzględniać określony kontekst (jakie znaczenie ma ten materiał w odniesieniu do Waszej obecnej sytuacji?) oraz osoby (co ma wspólnego ten kurs z celami, jakie sobie postawiliście i z tym, jak się uczycie?). Dodatkową zaletą aktywności jest ułatwianie komunikacji między osobami uczestniczącymi w spotkaniu, co jest ważnym elementem wzajemnego uczenia się. Jeśli takie aktywności nie są integralną częścią kursu, warto zaplanować własne. Niżej kilka naszych propozycji:
* dyskusje w parach lub małych grupach (w “pokojach” przy spotkaniach online),
* prezentacje uczestników i uczestniczek na temat związany z kursem,
* kolaże cyfrowe (np. w Prezentacjach Google) będące odpowiedzią na jakieś pytanie
* burza mózgów (online np. korzystając z chmury słów czy współdzielonych notatek),
* poszukiwanie rozwiązań częstych problemów.
* poszukiwanie i dzielenie się dodatkowymi materiałami,
* dzielenie się praktycznymi, inspirującymi przykładami działań, nawiązującymi do tematyki kursu,
* planowanie wspólnych działań grupy lub kolejnych kroków do zrealizowania po zakończeniu spotkań klubu,
* przygotowanie informacji zwrotnej dla dostawcy kursu zawierającej propozycje zmian,
* wycieczka lub zajęcia grupowe w plenerze,
* zaproszenie na spotkanie osoby z zewnątrz, np. ekspertki lub eksperta
* przerwa (5-30 min.) na aktywność niezwiązaną z kursem (medytacja, krótka sesji jogi/ ćwiczeń relaksujących, taniec, granie w gry.

**Refleksje**

Aktywności związane z refleksjami powinny stanowić zamknięcie spotkania. Ta część stanowi świetną okazję do tego, by zastanowić się nad swoimi odczuciami, doświadczeniami czy wrażeniami ze spotkania. Oprócz standardowych pytań, czyli „co się udało? / co warto poprawić?”, możesz zadać następujące pytania:
* Co zaskoczyło Cię na dzisiejszym spotkaniu?
* Nad czym chcesz popracować przed kolejnym spotkaniem?
* Jak opisałabyś, opisałbyś nasz wspólnie spędzony czas?
* Czy odkryłeś/odkryłaś coś zaskakującego? Czy masz jakieś pytania, które Cię nurtują?
* Napisz (np. jednym słowem) lub narysuj coś, co odzwierciedla Twoje osobiste odczucia.
* Co byś chciała przekazać uczestnikom kolejnego klubu wiedzy?
 
✒️ Nie musi tych zadań wykonywać jednocześnie cała grupa. Można przeprowadzić je w parach lub poprosić uczestniczki i uczestników o indywidualne przemyślenia.

## Spotkania online wymagają trochę innego podejścia

**Umiejętności techniczne**

Kluby wiedzy online zwykle wymagają otwarcia trzech kart przeglądarki w jednym czasie − jednej dla kursu online, drugiej dla wideokonferencji i trzeciej dla współdzielonych notatek. Mogą w związku z tym wystąpić różne trudności, spowodowane słabą jakością połączenia, ale też brakiem doświadczenia osób uczestniczących, które niekoniecznie będą się sprawnie poruszać w środowisku online. W tej sytuacji możesz poradzić sobie na kilka sposobów:
* Zaproś osoby uczestniczące na 15−20 minut przed rozpoczęciem spotkania, by sprawdzić, czy wszystko działa i rozwiązać ewentualne problemy techniczne lub na pierwsze spotkanie zaplanuj mało treści a dużo aktywności, które pozwolą poćwiczyć umiejętności.
* Poproś o wsparcie kolegę lub koleżankę przez pierwsze 30 minut spotkania. Możesz utworzyć osobny pokój poświęcony na rozwiązywanie problemów technicznych – osoby, które tego potrzebują, otrzymają tam pomoc indywidualnie, bez konieczności opóźniania czy przerywania całego spotkania.
* Rozpocznij klub spotkaniem zapoznawczym; wyraźnie zaznacz, że jest ono opcjonalne, ale może być dobrą okazją do zaznajomienia się z narzędziami, których będziecie używać w trakcie zajęć, a także ze sposobem prowadzenia spotkań w klubie.
* Udostępnij swój ekran. Pokazywanie zadań, które mają wykonać osoby uczestniczące, może być prostsze niż przekazywanie poleceń głosowo. Upewnij się, że wiesz, jak pokazać swój ekran i poćwicz udostępnianie całości ekranu oraz tylko jednego okna.
 
**Koncentracja**

Uczestnicy spotkań online częściej tracą koncentrację niż podczas tradycyjnych spotkań a nie mogą spojrzeć co robią inni ani zapytać szeptem sąsiada i nie każdy czuje się komfortowo przyznając publicznie, że “się zgubił”. 
* Staraj się naprzemiennie stosować różne rodzaje aktywności i ograniczaj do minimum “wykłady”. 
* Wyraźnie zaznacz kiedy jeszcze tłumaczysz i pokazujesz a kiedy już oczekujesz, że każdy zacznie daną aktywność i upewnij się, że instrukcja jest podana w treści kursu, notatek lub na czacie.
* Zapraszaj uczestników do pracy w mniejszych grupach (pokojach). Podczas spotkania stacjonarnego swobodę dyskusji mamy do ok. 10-12 osób a podczas spotkań online to maksymalnie 4-5 osób. 

**Zarządzanie czatem**

Funkcja czatu na spotkaniach online zapewnia przestrzeń do dyskusji i stanowi podstawowe narzędzie do udostępniania linków. Może się też zdarzyć, że niektóre osoby nie będą miały działającego mikrofonu i jedynym kanałem aktywnej komunikacji w czasie spotkania będzie dla nich czat. 
* Przydzielenie jednej z osób uczestniczących zadania zarządzania czatem może być świetnym sposobem na zaangażowanie innych w działania klubu, a jednocześnie pozwoli Cię odciążyć w Twoich zadaniach moderatorki / moderatora.
* Nie oczekuj, że wszyscy z równą koncentracją będą jednocześnie uczestniczyć w dyskusji, aktywności i śledzić czat. Jeżeli na czacie pojawia się coś ważnego powiel to pozostałych “kanałów” komunikacji klubu - przeczytaj na głos, poproś o skopiowanie do współdzielonych notatek lub zaproponuj wszystkich zajrzenie do czatu na kilka minut. 
* Czasami część osób zaczyna prowadzić intensywną dyskusję na czacie nie zwracając uwagi na resztę grupy. Spróbuj wyczuć potrzeby tej grupy. Jeśli to wartościowa dyskusja to przekieruj uwagę wszystkich na czat lub poproś o podsumowanie dyskusji i kontynuacje ustnie. Jeśli to  “pogaduszki” - może to sygnał, że potrzebna jest przerwa a może wystarczy zaprosić “czatowników” do kolejnej wspólnej aktywności albo zignorować i dać im się “wygadać”. 
 
## Materiały dodatkowe

Zapoznaj się z dodatkowymi informacjami zawartymi w pozostałych częściach podręcznika “Jak prowadzić klub wiedzy?”. Część 2. poświęcona jest samokształceniu dorosłych, część 3. zawiera praktyczne wskazówki dotyczące prowadzenia spotkań a część 4. skupia się na prowadzeniu klubów wiedzy online.  Wszystkie części dostępne są na stronie klubów wiedzy w zakładce [Moderowanie](https://klubywiedzy.p2pu.org/facilitate). 

Prosty opis narzędzi do wykorzystania podczas aktywności znajdziesz w [Bibliotece aplikacji](https://bibliotekaaplikacji.com/). 
